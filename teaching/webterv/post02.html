<!DOCTYPE html>
<html lang="hu">
<head>
	<title>2. mérföldkő segítség</title>
	<meta charset="UTF-8">
	<style>
		body {
			font-family: monospace;
		}

		a {
			color: darkred;
		}

		.bold {
			font-weight: bold;
		}
	</style>
</head>
<body>
	<p>Sziasztok!</p>
	<p>Ahogy az 1. mérföldkőnél is tettem, a 2. mérföldkőhöz is írok egy szép hosszú posztot, amiben megválaszolom a gyakrabban felmerülő kérdéseket, ezzel remélhetőleg segítve a munkátokat.</p>

	<p class="bold">1. Hogyan tudom ellenőrizni a fájljaim szabványosságát? A Validator nem fogadja el a feltöltött PHP fájlt.</p>
	<p>Itt alapból nem a PHP fájlok szabványosságát szeretnénk ellenőrizni, hanem a PHP által generált weboldalak forráskódjának a szabványossága érdekel minket. Tehát először is meg kellene nyitnunk böngészőben a PHP által generált weboldalakat, és ezeket kellene valamilyen módon validálni. Ezt legegyszerűbben valamilyen böngészős bővítmény segítségével tehetjük meg (pl. ha valaki Chrome-ot használ, akkor a Chrome Web Store-ban a "HTML Validator" szövegre rákeresve több telepíthető bővítményt is talál a szabványosság ellenőrzésre, de bizonyára más böngészőkben is elérhetők hasonlók).</p>

	<p class="bold">2. Mit jelent pontosan a "Belépett felhasználó ellenőrzése"?</p>
	<p>Ez pontosan azt jelenti, ami le van írva a követelményeket tartalmazó HTML fájlban. :Smile: Tehát ha egy nem bejelentkezett felhasználó egy olyan oldalra akar navigálni, amit csak belépett felhasználók számára szeretnénk elérhetővé tenni, akkor irányítsuk át a bejelentkezéshez! Ennek a megvalósítására az okt.sed-es jegyzet 9. fejezetében, a <a href="https://okt.sed.hu/webtervezes/gyakorlat/fejezet9/#a-peldaprojekt-kiegeszitese-menetkovetessel" target="_blank">Példaprojekt kiegészítése menetkövetéssel</a> alfejezet alatt közzétett megoldásban láthattok példát (profile.php).</p>

	<p class="bold">3. Nem kaptam pontot a "nem kitöltött űrlap ellenőrzésre", pedig mindenhol használtam required attribútumot. Ez hogy lehet?</p>
	<p>Erről az okt.sed-es jegyzet részletesen is ír, de a kliensoldali ellenőrzések (pl. required, maxlength, min, max stb.) önmagukban nem megbízhatók, ugyanis egy egyszerű Inspect Element-tel a felhasználó át tudja ezeket írni, ki tudja ezeket törölni a weboldal forráskódjában. Emiatt fontos, hogy szerveroldalon (most PHP-ban) is ellenőrizzük, hogy ezeknek a megszorításoknak eleget tett-e a felhasználó az űrlap kitöltésekor! Az ellenőrzés különféle lehetőségeit a gyakorlati jegyzet 8. fejezete tárgyalja.</p>

	<p class="bold">4. "3 beviteli mező helyességének ellenőrzés a felhasználó megfelelő tájékoztatásával" - itt miket fogadtok el?</p>
	<p>Ide tartozhatnak például: az űrlapon megadott jelszó legalább X karakter hosszú-e, a regisztrációkor megadott életkor van-e legalább 18, bejelöltek-e legalább Y darab jelölőnégyzetet az űrlapon és még egy csomó hasonló dolog. Ha valaki szeretné kamatoztatni az Oprendszereken megszerzett reguláris kifejezéses tudását, akkor a <a href="https://www.php.net/manual/en/function.preg-match.php" target="_blank">preg_match()</a> függvénnyel mindenféle további formátumellenőrzést is végezhet, de ezt nyilván nem kötelező használni (a reguláris kifejezések nem képezik a gyakorlat tananyagát). <br>Egy dolog, amire felhívnám a figyelmet, hogy ezeket az ellenőrzéseket csak a felhasználó megfelelő tájékoztatásával fogadjuk el! Ha hiba esetén nem jelenik meg valami értelmes hibaüzenet a hiba okáról, akkor az nem megfelelő (és a felhasználói élményt is rontja).</p>

	<p class="bold">5. A képfeltöltés tényleg csak annyi, hogy készítünk egy &lt;input type="file"&gt;-t tartalmazó űrlapot 5 pontért?</p>
	<p>Nem. Nem véletlenül szerepel ez a követelmény a PHP-s résznél. Itt arra jár a pont, hogy a feltöltött képet PHP-ban fel is dolgozzátok, elmentitek (bővebben lásd: <a href="https://okt.sed.hu/webtervezes/gyakorlat/fejezet10/#fajlfeltoltes" target="_blank">10. fejezet</a>).</p>

	<p class="bold">6.  "Ciklus használat (max 2x): 3-3 pont" - tehát legfeljebb csak 2 ciklust írhatunk?</p>
	<p>Nem, akármennyi ciklust írhattok, csak ezek közül legfeljebb 2 ciklusra kaptok 3-3 pontot. :Smile:</p>

	<p class="bold">7. Mit jelent az, hogy összetett számítás?</p>
	<p>Tulajdonképpen minden, ami túlmutat egy egyszerű aritmetikai műveleten. Néhány gyakorlati példa a teljesség igénye nélkül, hogy mire lehet itt gondolni:</p>
	<ul>
		<li>egy webshopban a felhasználók átlagosan mennyit fizettek</li>
		<li>egy webshopban ki költötte el az adott hónapban a legtöbb pénzt</li>
		<li>mennyi idő telt el azóta, amióta a felhasználó legutoljára meglátogatta az oldalt (megvalósítástól függően itt dátumkezelést és sütik használatát is el lehet sütni)</li>
		<li>a feltöltött profilkép átméretezése egy megadott szélességű és magasságú keretbe, matematikai számításokkal.</li>
	</ul>

	<p class="bold">8. "Összetett adatok tárolása session-ben" - Mi számít összetett adatnak?</p>
	<p>Például asszociatív tömb vagy objektum, amit a $_SESSION szuperglobálisban tároltok.</p>

	<p class="bold">9. A "menetkövetés letiltott sütikkel" egész sok pontot ér, de a gyakorlati jegyzetben nem találtam. Hogy kell megvalósítani?</p>
	<p>Ez valóban nincs expliciten leírva a gyakorlati jegyzetben, így ez a követelmény egy kis önálló kutakodást is igényel, ha valaki megvalósítja (nem kötelező, enélkül is elérhető a maximális pont). Ha rákeresünk a neten mondjuk a "PHP session with cookies disabled" szövegre, akkor máris egy csomó hasznos információt találunk. De azért mi is adunk segítséget, támpontokat:</p>
	<ul>
		<li>ez a követelmény megvalósítható az ini_set() segítségével eszközölt beállítások használatával (ez elég kevés sornyi kódot igényel, így ezért csak 3 pont jár a 10-ből)</li>
		<li>az önállóan, rejtett mezők és URL újraírás segítségével megvalósított menetkövetés az, amivel a maradék pontot el lehet érni - ezekre is bátran keressünk rá akár magyarul, akár angolul (angolul ezek: "PHP hidden input fields for session" és "PHP URL query string for session").</li>
	</ul>

	<p>Végezetül egy kérés: a projektben lehetőleg tartózkodjatok az abszolút elérési útvonalak használatától! Tavaly valamiért nem egy olyan projektet láttam, amiben pl. C:\Users\HallgatoNeve\xampp\htdocs-szerű elérési útvonalak voltak, amik nyilván nem működtek megfelelően.</p>
	<p>Ha valami még később eszembe jut, akkor frissítem ezt a posztot. Jó munkát a mérföldkőhöz! :Smile:</p>

	<p>Üdv., <br>Bence</p>
</body>
</html>